---
title: "ทำไมการเรียน Design ถึงมีส่วนช่วยให้คุณเป็นผู้จัดการที่ดีขึ้น"
date: 2018-10-29
# weight: 1
# aliases: ["/first"]
tags: ["design", "management"]
draft: false
hidemeta: false
UseHugoToc: true
showToc: true
TocOpen: false
cover:
    image: "/img/designer.webp" # image path/url
    alt: "" # alt text
    # caption: "<text>" # display caption under cover
    relative: false # when using page bundles set this to true
    hidden: true # only hide on current single page
---

{{< figure align=center src="/img/designer.webp" >}}

…งานในปัจจุบันของอร คือการเป็นผู้จัดการ

เมื่อวันที่เราต้องถือบทบาทผู้จัดการและผู้ประกอบการ เราพบว่ามีสิ่งที่เราต้องเรียนรู้เยอะมาก เยอะมากจนกองเป็นภูเขาเลากา

แน่นอนว่าเรื่องของ Management และ Leadership Skills อยู่ในภูเขากองนั้นด้วย และด้วยความที่อยู่ในสายงานดิจิทัล ก็จะมีเรื่อง Hard Skills ในสายงานอยู่ในภูเขากองนั้นด้วยเช่นกัน

แต่มีอยู่อีกเรื่องหนึ่งที่เราหยิบใส่ในตารางเรียนรู้ของเราด้วยเช่นกัน นั่นคือเรื่อง ’Design’

 …หือ Design? ดีไซน์เนี่ยนะ?


คุณคงนึกแปลกใจว่า การเป็นผู้จัดการมันเกี่ยวอะไรกับดีไซน์ ดีไซน์เป็นงานของดีไซเนอร์หนิ? และเราก็ควร ”Put the right man on the right job” ไม่ใช่หรอ

…แต่เราก็ยังอยากขอยืนยันคำเดิมอยู่ว่าเราพูดถึง Design จริงๆ ค่ะ

โดยเหตุผลหลักๆ เราขอแตกออกมาเป็นสองเรื่องใหญ่ๆ ดังนี้

## ดีไซน์มีบทบาทสำคัญต่อธุรกิจยุคใหม่
ในยุคที่ร้านกาแฟแต่ละร้านแทบจะไม่ต่างกัน สบู่แชมพูยาสีฟัน ฯลฯ ทุกๆ อย่างแทบจะไม่ต่างกัน หากมีใครสร้างความโดดเด่นหรือแตกต่างให้กับธุรกิจของตัวเองได้ คนนั้นคือผู้ชนะที่จะไปต่อ

มาดูในฟากสถิติกันบ้าง อาชีพดีไซเนอร์ในธุรกิจ (โดยเฉพาะธุรกิจสายดิจิทัล) เป็นอาชีพที่มีการเติบโตสูงมากขึ้นเรื่อยๆ

อ้างอิงจากรายงาน Design in Tech Report ฉบับปี 2017 ได้ระบุถึงสถิติจากทาง LinkedIn ว่า Design Talents เป็นที่ต้องการเป็นอย่างมากในวงการเทค/ดิจิทัล บริษัทชั้นนำอย่าง Facebook, Google และ Amazon มีจำนวน Headcounts ของตำแหน่งที่เกี่ยวกับดีไซน์พุ่งสูงขึ้นถึง 65% ภายในปีที่ผ่านมา และยังมีแนวโน้มที่จะเติบโตขึ้นอีก

เราเรียกธุรกิจนั้นว่า Design-Centric หากมีการจ้างดีไซเนอร์และมองเห็นความสำคัญของงานดีไซน์ แต่ในระดับขั้นที่สูงกว่านั้น ยังมีคำว่า Design-Committed, Design-Mature และ Design-Unicorns อีกด้วย

ทั้งนี้เพราะปัจจุบันนี้ Design ถูกได้รับการยอมรับว่าสามารถนำไปใช้งานได้หลายส่วนมาก ไม่ว่าจะเป็น..
- การออกแบบโลโก้ อัตลักษณ์ และ Branding
- การออกแบบสินค้า (Product Design) 
- การออกแบบโซลูชันส์ในการแก้ไขปัญหา (Design Thinking)
- การออกแบบประสบการณ์ (User Experience Design)
- การออกแบบ Visual Design และ Communication Design ต่างๆ

> จะเห็นได้ว่า Design นั้นไม่ได้มีแค่เรื่องของความสวยงาม (Visual) เพียงอย่างเดียว
รวมถึงบทบาทยังสามารถแยกย่อยไปสู่หลากหลายแผนกในบริษัทเลยทีเดียว

แรกเริ่มเดิมที พอพูดถึงคำว่า 'ดีไซน์' เราเชื่อว่าภาพแรกที่หลายๆ คนนึกถึงคงเป็นภาพที่ 'ไม่ใช่ก็ใกล้เคียง' กับการวาดภาพระบายสี เหมือนอย่างรูปนี้ที่เราใส่ไว้ตอนแรก

…ในความเป็นจริงแล้ว ดีไซน์มีอะไรที่มากกว่าหน้าตาและสีสัน ซึ่งเราได้รีวิวให้ทุกคนเห็นแล้วว่ามีอะไรอีกบ้างที่เป็นไปได้ผ่าน Bullet list ด้านบนเมื่อซักครู่

ในเมื่อ Design เริ่มมีบทบาทมากขึ้นอย่างมากกับธุรกิจ ไม่ว่าจะเป็นในด้านความสวยงาม (ที่เน้นอารมณ์) หรือในด้านฟังก์ชัน (ที่เน้นความเป็นเหตุผล) คนที่เป็นผู้จัดการ ในฐานะผู้ที่มีส่วนในการตัดสินใจในโปรเจกต์งาน จำเป็นต้องเข้าใจ แยกแยะได้ และสามารถตัดสินใจในเลือกดีไซน์ได้อย่างชาญฉลาด

พูดง่ายๆ คือ ดีไซเนอร์ยุคใหม่ต้องเก่งขึ้น ผู้จัดการเองก็ต้องเก่งขึ้นเพื่อทำงานกับพวกเขา หรืออีกเคสคือ เนื่องจากในไทยเราอาจจะยังไม่ได้จ้างงานดีไซเนอร์กันอย่างจริงจังเหมือนในต่างประเทศ หน้าที่อย่างการออกแบบ Branding การออกแบบโซลูชันส์ ฯลฯ จึงตกมาเป็นหน้าที่ของผู้จัดการด้วย

> เราเชื่อว่า Design Principles เป็นอีกความรู้พื้นฐานที่จะช่วยให้ทำงานได้ดีขึ้น เปรียบเทียบได้กับคนที่เก่งภาษาอังกฤษหรือเก่งเลขก็จะเป็นคนที่มีพื้นฐานที่ดีที่ต่อยอดทำอะไรหลายอย่างต่อได้ง่าย

## Mindset ด้านดีไซน์ ช่วยให้คุณเป็นผู้ใหญ่และมืออาชีพที่คมยิ่งขึ้น

เราสังเกตคนรอบตัวที่เป็นดีไซเนอร์มาซักพักแล้ว เราพบว่าคนกลุ่มนี้มักจะมีรัศมีของความเป็นมืออาชีพและนักแก้ปัญหาอยู่ในตัว คนเหล่านี้มักจะละเอียด และถามคำถามที่เราไม่ค่อยนึกถึง

ความจริงแล้วพี่โบ ไกรวณิช ดีไซเนอร์และพาร์ทเนอร์ที่อรทำงานด้วยเคยเขียนบทความ ทำไม Startup ถึงควรมี Designer เป็นผู้ร่วมก่อตั้ง เอาไว้แล้ว ซึ่งเล่าเรื่องนี้ในมุมของดีไซเนอร์ แต่อรขอถือโอกาสในฐานะของ 'คนที่ไม่ใช่ดีไซเนอร์' มาทำหน้าที่เขียนใหม่ในความคิดและภาษาของตัวเองนะคะ 

### Design เกี่ยวข้องกับการแก้ปัญหา

พูดตามตรง บางครั้งเราก็ไม่ค่อยได้แก้ปัญหาให้คนอื่นหรอก แก้ \’ความคัน\’ ของตัวเองมากกว่า พฤติกรรมการอยากทำในสิ่งที่ตัวเองอยากทำ คงเป็นพฤติกรรมพื้นฐานที่ติดตัวมนุษย์อย่างเรามา บางครั้งเราพบว่าเวลาที่ตัวเองอยู่ในสภาะเร่งรีบหรือเครียด ก็มักเจอเผลอแก้ปัญหาผิดจุด

การเรียน Leadership จะช่วยให้เราแก้ปัญหาเรื่องคน โดยเฉพาะทีมงานได้ แต่ในสุดท้ายคนที่ใหญ่ที่สุดในทุกๆ เรื่องก็คือ 'ลูกค้า' ซึ่งดีไซเนอร์คือผู้มีส่วนสำคัญในการแก้ไขปัญหาให้ลูกค้า ฉะนั้นหากเรารู้จักสลับหมวกไปมาโดยสวมหมวกดีไซเนอร์ไว้บ้างในเวลาที่ถูกต้อง เราเชื่อว่าจะมีส่วนสำคัญของการเป็นผู้จัดการที่ดียิ่งขึ้น 

### Design ช่วยให้เราคิดทั้งด้วยอารมณ์และเหตุผล

อีกหนึ่งในคุณสมบัติที่ผู้จัดการต้องมีคือความสามารถด้าน Decision Making หรือการตัดสินใจ

หากรู้สึกตัวว่าเป็นคนที่ตัดสินใจได้ไม่เก่งเท่าไร การเรียน Design ก็เป็นอีกขานึงที่สามารถช่วยได้ โดยฝึกวิเคราะห์ทั้งหลักเหตุผลและหลักอารมณ์เพิ่มขึ้น

### Design เกี่ยวข้องกับ Communication

นักออกแบบก็คือนักสร้างสรรค์สื่อที่ใช้ในการสื่อสารให้กับผู้รับสาร ซึ่ง Job Description นี้ตรงกับบทบาทหน้าที่ของผู้จัดการเช่นกัน

ผู้จัดการคือบุคคลที่ทำงานเกี่ยวข้องกับการสื่อสารเยอะมาก และเป้าหมายก็คือทำให้ผู้รับสาร 'เข้าใจ' หรืออาจไปถึงระดับ 'ประทับใจ' ในสารนั้นๆ

ในแต่ละวัน ผู้จัดการมีโจทย์ยากๆ ที่ต้องอธิบาย ต้องสื่อสารมากมาย ไม่ว่าจะเป็น..
- การอธิบายถึงเป้าหมายให้ชัดเจน
- การโยงจากเป้าหมายมาสู่ Actions ของทีม
- การสื่อสารกับคนสมัครงานในการเข้ามาทำงาน (Recruiting)
- การพรีเซนต์ธุรกิจ
- การสื่อสารทั่วไปในบริษัทเพื่อให้งานราบรื่น

ไม่ว่าผู้จัดการจะนำการสื่อสารไปใช้เอง หรือนำการสื่อสารมาใช้กับเพื่อนร่วมทีมให้ทำงานต่อ การมีหัวทางด้านดีไซน์เอาไว้บ้าง เพื่อให้การสื่อสารราบรื่นและเข้าใจง่ายนั้น เป็นเรื่องสำคัญ

**ตัวอย่าง**

สมมติเป็นเคสของการทำ Presentation หนึ่งชิ้นเพื่อสื่อสารงาน แม้ว่าดีไซเนอร์จะมีหน้าที่ออกแบบสื่อต่างๆ ก่อนมันออกไปปรากฏสู่ผู้บริโภค และก่อนจะถึงขึ้นตอนนั้น ดีไซเนอร์จำเป็นต้องได้รับบรีฟที่ดีก่อน

จำได้ว่ามีอยู่ช่วงแรกๆ ที่น้องดีไซเนอร์บอกว่าเราทำบรีฟส่งให้เขาได้ดี ต่อมาก็มีอยู่จุดนึงที่ได้ฟีดแบ็กว่าบรีฟไม่ดีเหมือนช่วงแรก ซึ่งตีความหมายได้ว่าเรายังไม่ได้มีทักษะด้านนี้ที่คงเส้นคงวานัก

การบรีฟงานถือเป็นทักษะในการสื่อสารอย่างหนึ่ง ความสำคัญของการสื่อสารที่ดี คือการทำให้งานเสร็จได้ราบรื่นขึ้น ซึ่งเป็นสิ่งที่เราอยากให้เกิดอยู่แล้ว และก็คงรู้สึกเสียใจถ้าเหตุของการติดขัดมันมาจากการที่เราเป็นคนที่ Manage หรือ Facilitate ได้ไม่ดีเอง

### Design คือการช่างสังเกต + การทำให้ดียิ่งขึ้นกว่าเดิม

เราอยากแชร์ถึงข้อนี้เพราะเราเองก็เพิ่งพบปัญหาบางอย่างมา

ในฐานะ Project Manager งานของเราคือต้องคอยบริหาร Timeline ของงาน การทำให้ทุกอย่าง Done ให้เร็วที่สุด คือสิ่งที่เราปรารถนา ล่าสุดเราพบว่าแนวคิดนี้ไม่ถูกต้องนัก โดยเฉพาะอย่างยิ่งในบริษัทขนาดเล็กที่ Project Manager มักมีบทบาทอีกหลายอย่างด้วย เช่น การ QA หรือตรวจสอบคุณภาพ เป็นต้น

ที่ผ่านมามีบ้างที่เราผิดพลาดในเรื่องของการที่ต้องทั้ง 'ทำให้ทัน' และ 'ทันอย่างมีคุณภาพ' ด้วย สิ่งที่เราต้องการจะเพิ่มให้กับตัวเองเพิ่มเติม ก็คือความเป็น 'Eagle Eye' หรือผู้จัดการที่ช่างสังเกตและสามารถลงดีเทลได้อย่างงดงาม

หากเป็นเช่นนี้ อีกสิ่งหนึ่งที่เราจะได้เพิ่มเติมก็คือ "การรู้จักชี้ให้คนเห็นถึงปัญหาเล็กๆ ที่สามารถแก้ไขได้" จะได้เป็นการช่วยให้ทีม ไม่ใช่แค่เพียงทำงานพอเสร็จเท่านั้น แต่ดึงศักยภาพตัวเองออกมามากขึ้นด้วย

แถมวิดีโอที่พูดถึงความสำคัญของการสังเกตกับการดีไซน์ รับชมได้ที่
https://www.ted.com/talks/tony_fadell_the_first_secret_of_design_is_noticing

## สรุปส่งท้าย

เหตุผลที่หยิบเรื่องนี้ขึ้นมาเพราะเราคิดว่า Design กับ Manager เป็นอะไรที่ดูต่างกันโดยสิ้นเชิง แต่จากประสบการณ์หลายๆ เดือนที่ผ่านมาที่ได้ทำงานกับ Partner ที่เป็น Designer เรายอมรับว่าเราเห็นจุดเด่นหลายๆ อย่างในตัวของเขา (พี่โบ) การสังเกตของเราพบว่าความรู้ความเข้าใจด้านดีไซน์มีส่วนเกี่ยวข้องกับการเป็นผู้จัดการที่ดี 

ซึ่งในขณะนี้เรายังไม่มีสถิติที่รองรับอย่างชัดเจนถึงความสัมพันธ์นี้ และสำหรับตัวเราแล้ว ตอนนี้กำลังอยู่ใน \’ช่วงเริ่มต้นศึกษา\’ เท่านั้นเอง ดังนั้นเราตั้งใจว่าภายในหนึ่งปีหลังจากนี้ เราจะกลับมาอัปเดตบล็อกนี้ (หรือเขียนบล็อกใหม่เพิ่มอีกตอน) อีกครั้งเพื่ออัปเดตให้ทุกท่านทราบว่าเมื่อเราได้เรียนดีไซน์แล้วผลลัพธ์ออกมาเป็นอย่างไรบ้าง


