---
title: "ถนนชีวิตที่ไม่ราบรื่นในวัยยี่สิบกว่าๆ...ว่าด้วยเรื่องความเชื่อ 'เบญจเพส' ของไทยและ 'Quarter-Life Crisis' ของตปท."
date: 2018-11-18
# weight: 1
# aliases: ["/first"]
draft: false
hidemeta: false
UseHugoToc: true
showToc: true
TocOpen: false

aliases:
- /quarter-life-crisis/
- /th/quarter-life-crisis/

cover:
    # image: "/img/online-community-building-lessons-jeban.webp" # image path/url
    # alt: "" # alt text
    # caption: "<text>" # display caption under cover
    # relative: false # when using page bundles set this to true
    # hidden: true # only hide on current single page
---

ตลอดสามสี่ปีที่ผ่านมา เป็นช่วงที่เราใช้ชีวิตอย่างมุ่งมั่นตั้งใจ

เราเหมือนคนที่ขับรถแล้วเร่งสปีดได้อย่างเต็มที่ และสามารถไปได้ไกลค่อนข้างตรงกับความคาดหวังที่ตั้งใจ เหมือนกับว่าถนนที่เราขับอยู่นั้นค่อนข้างโล่งและเรียบเสมอกันตลอดสาย

กระทั่งประมาณช่วงหนึ่งปีที่ผ่านมานี้ เราพบว่าตัวเองเจออะไรที่ติดขัดมากขึ้น คล้ายๆ กับว่าเจอถนนที่เริ่มขรุขระ จนทำให้ต้องจำกัดความเร็ว นำมาสู่ความคิดแวบๆ เข้ามาว่า \"หรือนี่จะเป็นช่วงคราวเคราะห์ของเรา?\"

ช่วงหนึ่งปีที่ผ่านมาของเรา เป็นช่วงอายุ 25 เข้าอายุ 26 ของเรา ตามตำรับคนไทยแล้ว ก็มักเรียกได้ว่าเป็นช่วง ‘เบญจเพส’ จากเดิมที่ไม่เคยสนใจเรื่องความเชื่อมาก่อนเลย ก็พาลเอาให้เริ่มสนใจศึกษามากยิ่งขึ้น

เราเขียนบทความนี้โดยมีความตั้งใจสองเรื่อง...

หนึ่งคืออยากลองสรุปข้อมูลเกี่ยวกับคำว่า ‘เบญจเพส’ ของไทยว่ามีความหมายอะไรบ้าง รวมถึงการค้นคว้าถึงเบญจเพสของต่างประเทศ ซึ่งทำให้เราค้นพบกับอีกคำที่ชื่อว่า \'Quarter-Life Crisis\' และอยากลองมาเล่าให้ฟัง

สองคือการแชร์ประสบการณ์ส่วนตัว การพยายามเข้าใจสถานการณ์ และการปรับตัวของเราเอง

## เบญจเพส คืออะไร (กันแน่นะ)

เบญจเพส คือความเชื่อที่ว่า ช่วงอายุ 25 ปี จะเป็นช่วงวัยที่อาจมีเคราะห์ หรือมีเหตุสำคัญในชีวิต  << จากที่อ่านมาทั้งหลายส่วนใหญ่จะเทกันให้นิยามในลักษณะนี้ โดยบ้างก็ระบุว่า คำว่า เบญจเพส นั้นแปลว่า \"ยี่สิบห้า\" เป็นคำที่แผลงจากศัพท์ภาษาบาลี-สันสกฤต (อ้างอิงจาก Wikipedia)

บางคนก็บอกว่าจะไม่ได้เกิดแค่กับช่วง 25 อย่างเดียว แต่ยังรวมไปถึง 35, 45, 55

บ้างก็บอกเป็นอีกแนวเลย คือ ‘เบญจเพส’ มีที่มาจากคำว่า เบญจขันธ์ + อาเพศ (อ้างอิงจากบทความใน [dailynews]("https://www.dailynews.co.th/article/656488")) โดย อาเพศ หมายถึงความแปรปรวนผิดปกติ ส่วนเบญจขันธ์ คือ ขันธ์ 5 หมายถึง ตัวตนของเราที่ประกอบขึ้นด้วย รูปธรรมหรือร่างกาย 1 ส่วน และส่วนที่เป็นนามธรรมอีก 4 ส่วน ได้แก่ อารมณ์ทุกข์สุขเศร้าหมอง ความจำได้หมายรู้ ความคิดอ่านตอบสนอง การปรุงแต่งแล้วเสื่อมถดถอย จึงกล่าวได้ว่าเป็นสภาวะความแปรปรวนหรือช่วงเคราะห์ร้ายที่อาจเกิดขึ้นกับชีวิต โดยไม่จำเป็นต้องเกี่ยวข้องกับเลข 25 แต่อย่างใด (ในบทความนั้นระบุว่าตัวเลขอายุที่จะเกิดเบญจเพส จะขึ้นอยู่กับวันเกิดในสัปดาห์ ซึ่งในเคสนี้เราเองก็ยังไม่แน่ใจซักทีเดียว)

ความคิดเห็นส่วนตัว: โดยส่วนตัวแล้วเราคิดว่าทั้งสองคำนิยามเองก็มีความน่าสนใจในตัวเองทั้งคู่ เรามีทั้งส่วนที่เห็นด้วยและส่วนที่ไม่แน่ใจในทั้งสองนิยาม แต่ในบทความนี้เราอยากจะขอพูดถึงส่วนของช่วงอายุ 25 ปีก่อนนะคะ

**เบญจเพส คืออายุ 24 เข้าอายุ 25 หรือ อายุ 25 เข้า 26 กันแน่?**

บางคนบอกว่าเบญจเพสของเขาเกิดขึ้นในช่วงอายุ 24 เข้าอายุ 25 ปี บางคนก็บอกว่าเป็นช่วงอายุ 25 เข้า 26 (ในเคสของเราเอง เคยมีคนบอกเราเป็นช่วง 25 เข้า 26 รวมไปถึง 26 เข้า 27 ก็ยังเบญจเพสอยู่)

ความคิดเห็นส่วนตัว: เราว่าเรื่องนี้ไม่มีความจำเป็นต้องเถียงกันเพราะสุดท้ายประโยชน์ของการตระหนักรู้เกี่ยวกับ เบญจเพส ก็เป็นเรื่องของ Guideline คร่าวๆ เพื่อบอกให้เราระมัดระวัง หรือคิดรอบคอบมากยิ่งขึ้น

### เบญจเพสของเรา

ในเคสของเรา เราอาจจะไม่ได้เจออุบัติเหตุหรือเจอเหตุการณ์อะไรร้ายแรงตามที่เขาว่ากัน แต่ก็พบว่าปีนี้ไม่ได้ราบรื่นหรือง่ายดายเหมือนที่ผ่านๆ มา เวลามีเรื่องดีเกิดขึ้น ก็มักจะมีเรื่องไม่ดีเกิดขึ้น ทำให้ไม่ค่อยจะมีช่วงเวลาให้ได้แฮปปี้ยาวๆ เอาซะเลย

เรื่องของความรัก ความสัมพันธ์ การพัฒนาตนเอง การเงิน สุขภาพกาย สุขภาพใจ กล่าวโดยรวมๆ แล้วทุกอย่าง (แม้จะไม่เลวร้าย) แต่ก็ล้วนยังไม่ค่อยสมหวังอย่างที่ตั้งใจ (ถ้าใครอยากรู้ลองทักมาถามกันส่วนตัวแล้วกันนะคะ)

## จากเบญจเพส สู่ Quarter-Life Crisis

อันที่จริงแล้วเราเชื่อว่าเบญจเพสคงเกิดขึ้นกับแต่ละคนไม่เท่ากัน และ Trigger หลักจริงๆ แล้วคงไม่ใช่เรื่องของอายุหรือเรื่องของดวงหรือโชคชะตาเป็นหลัก

สิ่งที่เราเชื่อว่าเป็น Trigger ที่แท้จริงของสถาวะเบญเพสในคนวัยแถวๆ 25 น่าจะเป็นเรื่องของความเปลี่ยนแปลงในชีวิตที่มักมีแนวโน้มเกิดขึ้นกับคนอายุเท่านี้ เพราะเป็นช่วงที่เริ่มทำงานมีประสบการณ์มาซักพักแล้ว เป็นผู้ใหญ่มากยิ่งขึ้น และเริ่มเจอสารพัดเรื่องทั้งเรื่องงาน ความรัก การเงิน ชีวิต ฯลฯ และความสารพัดเรื่องก็มีแนวโน้มว่ากำลังจะงอกขึ้นเรื่อยๆ

ในต่างประเทศนั้นไม่ได้มีคำว่าเบญจเพสเหมือนอย่างเรา (มีที่คล้ายๆ อยู่บ้างในแต่ละประเทศ เช่น เกาหลีคืออายุลงท้ายเลข 9) แต่มีคำศัพท์นึงของชาวฝรั่งนั้นที่เราคิดว่าน่าสนใจนั่นคือคำว่า "Quarter-Life Crisis"

## Quarter-Life Crisis คืออะไร?

Quarter-Life หมายถึงช่วงอายุประมาณหนึ่งในสี่ของอายุขัยในชีวิต ในบริบททั่วไปจะหมายถึงช่วงอายุแถวๆ ยี่สิบกว่าไปจนถึงสามสิบ 

[LinkedIn รายงาน]("https://blog.linkedin.com/2017/november/15/encountering-a-quarter-life-crisis-you-are-not-alone")ว่า 75% ของคนอายุ 25-33 ประสบกับสภาวะ Quarter-Life Crisis เพราะเป็นช่วงที่มีเรื่องอนาคตให้ต้องคิดเยอะ ในต่างประเทศนั้นได้นิยาม Quarter-Life Crisis เอาไว้ว่าดังนี้

> Quarter-Life Crisis คือช่วงเวลาที่คนๆ นึงเฝ้าคิดถึงเรื่องการค้นหาเป้าหมายหรือความต้องการในชีวิต จนกระทั่งเกิดเป็นสภาวะความเครียด

Quarter-Life Crisis ของแต่ละคนนั้นมีรายละเอียดที่แตกต่างกันไป กราฟด้านล่างนี้ที่มาจากรายงานของ LinkedIn สรุปเกี่ยวกับสภาวะของแต่ละคน

จะเห็นได้ว่า Quarter-Life Crisis ไม่ได้เน้นพูดถึงเคราะห์หรือชะตาโดยตรง แต่เน้นพูดถึงสภาวะที่เกิดขึ้นในจิตใจของคนๆ นึง หรือความรู้สึกของเขาเองต่อชีวิตเสียมากกว่า 

เราคือคนนึงที่มีความเชื่อว่าทุกสิ่งทุกอย่างในตัวมนุษย์เรานั้นมีความเชื่อมโยงกันหมด หากจิตใจว้าวุ่น อารมณ์ก็จะแปรปรวน ร่างกายก็จะทรุดโทรม ชีวิตรวมๆ ก็จะดูพังไปซะหมด ในขณะเดียวกันหากบริหารให้ดีก็จะสามารถดีทั้งหมดได้ จนทำให้เรามีความเชื่อใหม่ว่า...

> บางทีสิ่งที่นำมาสู่เคราะห์หรือเบญจเพสจริงๆ อาจเกิดจากปัจจัยหรือสภาวะภายในของแต่ละคนเองก็ได้

## เปลี่ยน Quarter-Life Crisis เป็นพลังบวก

Quarter-Life Crisis สำหรับเราน่าจะเป็นเรื่องของการบริหารจัดการชีวิต ที่มีความรับผิดชอบมากขึ้นหลายอย่าง จนเมื่อพยายามรับผิดชอบสิ่งหนึ่งมากจนเกินไป ก็อาจบกพร่องในสิ่งอื่นๆ

รวมถึงสิ่งที่ตั้งใจมากๆ นั้นบางครั้งก็อาจไม่สัมฤทธ์ผลได้ตลอด อันเกิดมาได้จากหลายปัจจัย เช่น โลกเปลี่ยน เนื้องานเปลี่ยน เป้าหมายเปลี่ยน จนทำให้ต้องปรับตัว และอาจยังปรับได้ไม่ไวพอกับความเปลี่ยนแปลง

> คราวเคราะห์หรืออะไรต่างๆ นานา บางทีอาจมาจากการที่คนๆ นึงจัดการมันเองได้ไม่ดีพอเองหรือเปล่า?

[Deloitte เคยรายงาน]("https://www2.deloitte.com/insights/us/en/focus/human-capital-trends/2017/learning-in-the-digital-age.html")ว่าทุกวันนี้ทักษะของคนเรามีอายุขัยที่จะใช้งานมันได้แค่ 5 ปี ก็จำเป็นต้อง Re-skill หรือได้ Skill ใหม่ๆ มา...แต่จากประสบการณ์ของเราเอง เราคิดว่าน่าจะมีอายุแค่ 3-4 ปีเท่านั้น  

ตอนนี้เราไม่ได้อายุ 25 อีกต่อไปแล้ว และเราเชื่อว่าถนนอันขรุขระนี้คงจะไม่อันตรธานหายไปทันทีที่อายุ 26 แต่เราเองก็มีส่วนต้องรับผิดชอบชีวิตของตัวเองด้วย 

> 50% อาจเกิดจากดวงชะตา และอีก 50% อาจเกิดจากตัวเราเอง (เราเชื่อว่าอย่างนั้น)

สิ่งที่เราหมกมุ่นในช่วงนี้เป็นพิเศษคือ การค้นคว้าหาวิธีเอาชนะทั้งสอง 50% ด้านบนหนึ่งในสิ่งที่เราตั้งใจทำในช่วงนี้คือการพยายามหาเวลามาศึกษาทักษะใหม่ๆ มากขึ้น ทั้ง Hard Skills, Soft Skills, Life Skills (รวมไปถึงการทำสมาธิ) สำหรับ 50% หลัง และถ้ามีโอกาสก็อยากจะศึกษาเรื่องศาสตร์การเสริมดวงชะตา (สำหรับ 50% แรก) เพิ่มด้วย! : D

อีกครึ่งปีหรือหนึ่งปี เราหวังว่าจะมีโอกาสได้มาอัปเดตบล็อกนี้อีกครั้ง เพื่อเล่าว่าวิธีการแก้ของเราได้ผลหรือไม่อย่างไรบ้าง (หวังว่าถึงตอนนั้นจะยังมีคนอยากมาอ่านอีกครั้งนะ :))

## How About You?

การที่คุณกดมาอ่านบทความนี้แปลว่าคุณอาจจะเป็นคนวัยว้าวุ่นเหมือนกัน หรือถ้าไม่อย่างนั้นก็อาจจะมีเหตุการณ์อะไรบางอย่างเกิดขึ้นกับชีวิตมาเหมือนกันใช่ไหมคะ? 

ถ้าคุณผ่านช่วงเบญจเพส หรือช่วง Quarter-Life Crisis มาแล้ว มีอะไรเกิดขึ้นกับคุณบ้าง แล้วคุณทำยังไงต่อ? หากมีเรื่องที่แชร์ได้เล่าได้ คอมเมนต์มาเล่าสู่กันฟังที่ใต้บล็อกนี้ได้เลยนะคะ รับรองว่าอ่านและตอบแน่นอน :)
